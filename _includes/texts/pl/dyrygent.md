**Anna Celmer-Falkiewicz**

Absolwentka warszawskiej Akademii Muzycznej na Wydziale Wychowania Muzycznego w klasie dyrygentury prof. 
Bogdana Goli. Studiowała również na Wydziale Wokalnym tej samej uczelni. Edukację muzyczną w zakresie szkoły 
średniej ukończyła z wyróżnieniem na dwóch kierunkach – rytmiki oraz śpiewu solowego w klasie wokalnej prof. 
Bożeny Betley. Z zamiłowania do języka polskiego i jego artykulacyjnych aspektów, tak ważnych  w sztuce wokalnej, 
uzyskała również tytuł dyplomowanego logopedy na Uniwersytecie Warszawskim.

Pierwsze artystyczne kroki stawiała na deskach Teatru Wielkiego – Opery Narodowej w Warszawie, 
śpiewając przez kilka lat jako chórzystka. Tam zdobyła bezcenne doświadczenie w pracy scenicznej 
i wokalno- aktorskiej. W kolejnych latach pracowała jako solistka – sopran oraz pedagog emisji głosu 
z Warszawskim Chórem Chłopięco- Męskim przy Akademii Muzycznej. Współpracowała także z chórem Teatru Muzycznego „Roma”.

W latach 2000-2005 pracowała na stanowisku dyrygenta chóru „Ars Cantata” przy Klubie Inteligencji Katolickiej, 
z którym zdobyła liczne czołowe nagrody na międzynarodowych i ogólnopolskich konkursach chóralnych m.in.:
* I Miejsce na I Festiwalu Pieśni Pasyjnej w Bydgoszczy (2003)
* „Złota Wstęga” i nagroda specjalna jury „Największe wydarzenie artystyczne”: I Mazowiecki Przegląd Chórów (2003)
* I Miejsce w XXXV Turnieju Chórów Legnica Cantat w kat. „inne chóry amatorskie” (2004)

Nagranie z legnickiego występu konkursowego zespołu prezentowane było na antenie  II Programu Polskiego Radia. 
W 2003r. nagrała z chórem pierwszą płytę zespołu prezentującą wybrany repertuar.
Od 2004 do 2010r. prowadziła, jako kierownik artystyczny i solistka, autorski Zespół Wokalny „Alterno” 
działający przy Katedrze Polowej Wojska Polskiego.

Od roku 2010 Anna Celmer- Falkiewicz współpracuje jako wokalistka z zespołem „Cappella Corale Varsaviana”.

W kwietniu 2012r. ponownie została dyrygentem chóru „Ars Cantata”, 
na przekór słowom Wisławy Szymborskiej „nic dwa razy się nie zdarza...”
