Chór kameralny „Ars Cantata” powstał w 1986roku jako jedna z sekcji Klubu Inteligencji Katolickiej w Warszawie. Obecnie prowadzi szeroko rozwiniętą działalność współpracując z KIK, ale również ze stołecznymi prestiżowymi szkołami wyższymi, m.in. Collegium Civitas oraz wieloma instytucjami i ośrodkami kultury. Członkowie chóru „Ars Cantata” to amatorzy – pasjonaci muzyki i śpiewu, związani z chóralistyką często od najmłodszych lat swojego życia.


Repertuar zespołu to muzyka sakralna i świecka z różnych epok, w tym również utwory folklorystyczne, patriotyczne oraz duży wybór opracowań przebojów muzyki popularnej. Szczególne miejsce w dorobku chóru zajmują utwory współczesnych kompozytorów polskich, takich jak Romuald Twardowski, Marian Sawa, Józef Świder, Henryk Mikołaj Górecki. Ich wykonania zostały dostrzeżone i wielokrotnie nagrodzone podczas międzynarodowych i ogólnopolskich konkursów chóralnych. 


Chór „Ars Cantata” jest bardzo aktywnym uczestnikiem życia muzycznego Warszawy. Występuje w najpiękniejszych salach koncertowych stolicy, m.in. w Teatrze Wielkim – Operze Narodowej, Uniwersytecie Muzycznym im. F. Chopina, Muzeum Niepodległości, Muzeum Literatury, Bibliotece Narodowej, Galerii Porczyńskich oraz w wielu zabytkowych warszawskich kościołach. Zespół jest zapraszany również na koncerty w całej Polsce, koncertował m.in. w Malborku, Gdańsku, Rzeszowie.  


Dwukrotnie – w roku 2006 i 2013 zespół był gościem Międzynarodowego Festiwalu Chóralnego w Prowansji (Francja), gdzie wykonywał m.in. „Requiem” W.A. Mozarta oraz koncertował z repertuarem muzyki polskiej.


Od roku 2000 zespół zdobył ponad 20 czołowych nagród podczas ogólnopolskich i międzynarodowych konkursów chóralnych w kraju i za granicą. Jedna z nich to I Miejsce w uznawanym w Polsce za najbardziej prestiżowy konkurs chóralny, jakim jest Ogólnopolski Turniej Chórów „Legnica Cantat”. 
